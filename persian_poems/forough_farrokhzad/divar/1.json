{
  "title": "گناه",
  "fa": "گنه كردم گناهی پر ز لذت\nكنار پيكری لرزان و مدهوش\nخداوندا چه می‌دانم چه كردم\nدر آن خلوتگه تاريك و خاموش\n\nدر آن خلوتگه تاريك و خاموش\nنگه كردم بچشم پر ز رازش\nدلم در سينه بی‌تابانه لرزيد\nز خواهش‌های چشم پر نيازش\n\nدر آن خلوتگه تاريك و خاموش\nپريشان در كنار او نشستم\nلبش بر روی لب‌هايم هوس ريخت\nزاندوه دل ديوانه رستم\n\nفرو خواندم بگوشش قصه عشق:\nترا می‌خواهم ای جانانه من\nترا می‌خواهم ای آغوش جانبخش\nترا ای عاشق ديوانه من\n\nهوس در ديدگانش شعله افروخت\nشراب سرخ در پيمانه رقصيد\nتن من در میان بستر نرم\nبروی سينه‌اش مستانه لرزيد\n\nگنه كردم گناهی پر ز لذت\nدر آغوشی كه گرم و آتشين بود\nگنه كردم میان بازوانی\nكه داغ و كينه‌جوی و آهنين بود"
}
