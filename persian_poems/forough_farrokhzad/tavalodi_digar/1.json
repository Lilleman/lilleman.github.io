{
  "title": "آن روزها",
  "fa": "آن روزها رفتند\nآن روزهای خوب\nآن روزهای سالم سرشار\nآن آسمان های پر از پولک\nآن شاخساران پر از گیلاس\nآن خانه های تکیه داده در حفاظ سبز پیچکها، بیکدیگر\nآن بام‌های بادبادکهای بازیگوش\nآن کوچه‌های گیج از عطر اقاقی‌ها\nآن روزها رفتند\nآن روزهائی کز شکاف پلکهای من\nآوازهایم، چون حبابی از هوا لبریز، میجوشید\nچشمم به روی هر چه میلغزید\nآنرا چو شیر تازه مینوشید\nگوئی میان مردمکهایم\nخرگوش ناآرام شادی بود\nهر صبحدم با آفتاب پیر\nبه دشتهای ناشناس جستجو میرفت\nشبها به جنگل‌های تاریکی فرو میرفت\n\nآن روزها رفتند\nآن روزهای برفی خاموش\nکز پشت شیشه، در اتاق گرم،\nهر دم به بیرون خیره میگشتم\nپاکیزه برف من، چو کرکی نرم،\nآرام میبارید\nبر نردبام کهنهٔ چوبی\nبر رشتهٔ سست طناب رخت\nبر گیسوان کاجهای پیر\nو فکر میکردم به فردا، آه\nفردا –\nحجم سفید لیز.\n\nبا خش و خش چادر مادر بزرگ آغاز میشد\nو با ظهور سایه مغشوش او، در چارچوب در\n– که ناگهان خود را رها میکرد در احساس سرد نور –\nو طرح سرگردان پرواز کبوترها\nدر جامهای رنگی شیشه.\nفردا…\n\nگرمای کرسی خواب آور بود\nمن تند و بی‌پروا\nدور از نگاه مادرم خط‌های باطل را\nاز مشق‌های کهنهٔ خود پاک میکردم\nچون برف میخوابید\nدر باغچه میگشتم افسرده\nدر پای گلدانهای خشک یاس\nگنجشک‌های مرده‌ام را خاک میکردم\n\nآن روزها رفتند\nآن روزهای جذبه و حیرت\nآن روزهای خواب و بیداری.\nآن روزها هر سایه رازی داشت\nهر جعبهٔ سر بسته گنجی را نهان میکرد\nهر گوشهٔ صندوقخانه، در سکوت ظهر\nگوئی جهانی بود\nهر کس ز تاریکی نمی‌ترسید\nدر چشمهایم قهرمانی بود\nآن روزها رفتند\nآن روزهای عید\nآن انتظار آفتاب و گل\nآن رعشه‌های عطر\nدر اجتماع ساکت و محجوب نرگس‌های صحرائی\nکه شهر را در آخرین صبح زمستانی\nدیدار میکردند\nآوازهای دوره‌گردان در خیابان دراز لکه‌های سبز\nبازار در بوهای سرگردان شناور بود\nدر بوی تند قهوه و ماهی\nبازار در زیر قدمها پهن میشد، کش میآمد، با تمام لحظه‌های راه میآمیخت\nو چرخ میزد، در ته چشم عروسکها.\nبازار، مادر بود که میرفت، با سرعت بسوی حجم‌های رنگی سیال\nو باز میآمد\nبا بسته‌های هدیه، با زنبیل‌های پر.\nبازار، باران بود، که میریخت، که میریخت، که میرخت\n\nآن روزها رفتند\nآن روزهای خیرگی در رازهای جسم\nآن روزهای آشنائی‌های محتاطانه، با زیبائی رگ‌های آبی‌رنگ\nدستی که با یک گل\nاز پشت دیواری صدا میزد\nیک دست دیگر را\nو لکه‌های کوچک جوهر، بر این دست مشوش، مضطرب، ترسان\nو عشق،\nکه در سلامی شرم‌آگین خویشتن را بازگو میکرد در ظهرهای گرم دودآلود\nما عشقمان را در غبار کوچه میخواندیم\nما با زبان سادهٔ گلهای قاصد آشنا بودیم\nما قلبهامان را به باغ مهربانی‌های معصومانه میبردیم\nو به درختان قرض میدادیم\nو توپ، با پیغامهای بوسه در دستان ما میگشت\nو عشق بود، آن حس مغشوشی که در تاریکی هشتی\nناگاه محصورمان میکرد\nو جذبمان میکرد، در انبوه سوزان نفس‌ها و تپش‌ها و تبسم‌های دزدانه\n\nآن روزها رفتند\nآن روزها مثل نباتاتی که در خورشید میپوسند از تابش خورشید، پوسیدند\nو گم شدند آن کوچه‌های گیج از عطر اقاقی‌ها\nدر ازدحام پرهیاهوی خیابانهای بی‌برگشت.\nو دختری که گونه‌هایش را\nبا برگهای شمعدانی رنگ میزد، آه\nاکنون زنی تنهاست\nاکنون زنی تنهاست"
}
