{
  "title": "فتح باغ",
  "fa": "آن کلاغی که پرید\nاز فراز سر ما\nو فرو رفت در اندیشهٔ آشفتهٔ ابری ولگرد\nو صدایش همچون نیزهٔ کوتاهی، پهنای افق را پیمود\nخبر ما را با خود خواهد برد به شهر\nهمه میدانند\nهمه میدانند\nکه من و تو از آن روزنهٔ سرد عبوس\nباغ را دیدیم\nو از آن شاخهٔ بازیگر دور از دست\nسیب را چیدیم\n\nهمه میترسند\nهمه میترسند، اما من و تو\nبه چراغ و آب و آینه پیوستیم\nو نترسیدیم\n\nسخن از پیوند سست دو نام\nو همآغوشی در اوراق کهنهٔ یک دفتر نیست\nسخن از گیسوی خوشبخت منست\nبا شقایق‌های سوختهٔ بوسهٔ تو\nو صمیمیت تن هامان، در طراری\nو درخشیدن عریانیمان\nمثل فلس ماهی‌ها در آب\nسخن از زندگی نقره‌ای آوازیست\nکه، سحر گاهان فوارهٔ کوچک میخواند\n\nمادر آن جنگل سبز سیال\nشبی از خرگوشان وحشی\nو در آن دریای مضطرب خونسرد\nاز صدف‌های پر از مروارید\nو در آن کوه غریب فاتح\nاز عقابان جوان پرسیدیم\nکه چه باید کرد\n\nهمه میدانند\nهمه میدانند\nما به خواب سرد و ساکت سیمرغان، ره یافته‌ایم\nما حقیقت را در باغچه پیدا کردیم\nدر نگاه شرم‌آگین گلی گمنام\nو بقا را در یک لحظهٔ نامحدود\nکه دو خورشید به هم خیره شدند\n\nسخن از پچ پچ ترسانی در ظلمت نیست\nسخن از روزست و پنجره‌های باز\nو هوای تازه\nو اجاقی که در آن اشیاء بیهده میسوزند\nو زمینی که ز کشتی دیگر بارور است\nو تولد  و تکامل  و غرور\nسخن از دستان عاشق ماست\nکه پلی از پیغام عطر و نور و نسیم\nبر فراز شبها ساخته‌اند\nبه چمنزار بیا\nبه چمنزار بزرگ\nو صدایم کن، از پشت نفس‌های گل ابریشم\nهمچنان آهو که جفتش را\n\nپرده‌ها از بغضی پنهانی سرشارند\nو کبوترهای معصوم\nاز بلندی‌های برج سپید خود\nبه زمین مینگرند"
}
